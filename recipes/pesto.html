<h1>pesto</h1>

<img src="../img/pesto.jpeg" alt="pesto">

<p>Pasta e pesto, ovvero uno dei primi piatti simbolo italiani e una delle ricette 
    estive più buone che esistano. Diciamo la verità, quando si porta in tavola il 
    pesto genovese è sempre una festa e quando è genuino, realizzato con ingredienti 
    giusti e con la tecnica perfetta, è tutta un’altra storia. Il pesto genovese 
    tradizionale si lavora al mortaio di marmo, dove le piccole e tenere foglie di 
    basilico genovese vengono macinate insieme all’aglio, pinoli, sale grosso e olio 
    extravergine d’oliva. Musica per il palato, mentre davanti agli occhi si compie 
    questa straordinaria magia. Non temete, come suggerisce anche uno dei massimi 
    esperti e produttori di pesto genovese in Italia, Roberto Panizza del ristorante 
    “Il Genovese” di Genova, si può preparare anche con il mixer… l’importante è 
    rispettare alcuni accorgimenti e scegliere gli ingredienti migliori. Poi potrete 
    anche farlo senza aglio, se preferite! Scoprite come realizzare il pesto genovese 
    alla perfezione per condire la vostra pasta preferita o realizzare le classiche 
    trenette al pesto, patate e fagiolini.</p>

<h2>Ingredienti</h2>
<ul>
    <li>Basilico Genovese DOP 70 g</li>
    <li>Olio extravergine d'oliva Ligure DOP 70 g</li>
    <li>Parmigiano Reggiano DOP (Stravecchio) 50 g</li>
    <li>Pecorino sardo (Fiore Sardo) 30 g</li>
    <li>Pinoli 30 g</li>
    <li>Aglio (di Vessalico) 2 spicchi</li>
    <li>Sale grosso (marino) 3 g</li>
</ul>


<h2>Preparazione</h2>
<ol>
    <li>Per realizzare il pesto alla genovese, per prima cosa staccate le foglioline dai rametti di basilico e mettetele in un colino 1. Sciacquatele brevemente sotto l’acqua fredda corrente 2, poi trasferitele su un canovaccio e asciugatele tamponando e sfregando delicatamente 3. Prestate attenzione all’incavo della foglia in cui si raccoglie l’acqua, dovranno risultare ben asciutte.</li>
    <li>Prendete un mortaio di marmo e inserite all’interno gli spicchi di aglio privati dell’anima e divisi a metà 4. Lavorate l’aglio con un pestello di legno fino ad ottenere una crema 5. A questo punto aggiungete i pinoli 6 e procedete nello stesso modo.</li>
    <li>Quando li avrete ridotti in pasta 7, unite le foglie di basilico 8 e il sale grosso 9.</li>
    <li>Iniziate sempre prima con dei movimenti di percussione per poi proseguire con movimenti rotatori 10. Abbiate cura di raccogliere con un cucchiaio gli ingredienti dai bordi interni del mortaio così da ottenere un pesto uniforme. Quando la consistenza risulterà cremosa e omogenea, aggiungete il Pecorino a tocchetti 11 e pestate nello stesso modo per incorporarlo, poi unite anche il Parmigiano Reggiano DOP Stravecchio 12 e fate la stessa cosa.</li>
    <li>Quando tutti gli ingredienti saranno ridotti in crema versate l’olio 13 e roteate il pestello ancora per pochi istanti 14. Il vostro pesto alla genovese è pronto per essere utilizzato 15!    </li>
</ol>